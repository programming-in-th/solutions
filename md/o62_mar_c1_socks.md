ในข้อนี้ โจทย์ต้องการทราบถุงเท้าคู่ที่สีเหมือนกัน โดยสามารถถามเกรดเดอร์ได้ว่าสำหรับเซตของหมายเลขของถุงเท้าที่ให้ไป มีสีแตกต่างกันกี่สี

สำหรับวิธีนี้ จำนวนคำถามที่ใช้จะเป็น $\mathcal{O}(n \log n)$

เราจะเริ่มพิจารณาถุงเท้าอันที่ $2n, 2n - 1, \dots, 1$ โดยสำหรับถุงเท้าอันที่ $i$ เราจะทำการหาถุงเท้าที่มีหมายเลขอยู่ภายในช่วง $[i + 1, 2n]$ ที่มีสีเดียวกันกับถุงเท้านี้ สังเกตว่าเซต $S_k$ ($i < k \leq 2n$) ที่ประกอบไปด้วยถุงเท้าหมายเลขที่ $i, i + 1, \dots, k$ ที่ยังไม่เคยนำมาจับคู่ จำนวนสีที่แตกต่างกันของถุงเท้าใน $S$ จะเป็นไปได้สองกรณีได้แก่

1. $|S_k|$ แสดงว่าถุงเท้าในเซตไม่มีอันไหนที่สีเดียวกับ $i$ จึงสรุปได้ว่า ถุงเท้าที่มีสีเดียวกับ $i$ __ไม่อยู่__ในช่วง $[i + 1, k]$
2. $|S_k| - 1$ แสดงว่ามีถุงเท้าหนึ่งอันที่มีสีเดียวกับ $i$ จึงสรุปได้ว่า ถุงเท้าที่มีสีเดียวกับ $i$ __อยู่__ในช่วง $[i + 1, k]$

จากคุณสมบัติด้านบนนี้ เราจะสามารถใช้การ Binary Search เพื่อหาค่า $k$ (ตำแหน่งของถุงเท้าที่มีสีเดียวกับ $i$) ซึ่งมีความเป็นไปได้ที่อาจจะไม่พบ ดังนั้นจึงต้องตรวจสอบเสมอ ว่าตำแหน่งของถุงเท้าที่ได้ มีสีเดียวกับ $i$ หรือไม่

นอกจากนี้ การที่เราพิจารณาถุงเท้าตามลำดับที่ได้กล่าวไว้ จะทำให้เราพบคู่ถุงเท้า $i < x, y \leq 2n$ ที่มีสีเดียวกันก่อนที่จะพิจารณาถุงเท้าอันที่ $i$ เสมอ

เนื่องจากสำหรับแต่ละ $i$ เราใช้จำนวนคำถามเพียง $\mathcal{O}(\log n)$ คำถามเท่านั้น ทำให้จำนวนคำถามทั้งหมดที่ใช้ (รวมถึงเวลาการทำงานด้วย) เป็น $\mathcal{O}(n \log n)$
